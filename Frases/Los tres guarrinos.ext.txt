EL CUENTU DE LOS TRES GUARRINUS
Era que eran tres guarrinus que vivían en una hesa estremeña, s'eran ermanus, se mentavan: Ino, Nina i Nino.
Ino tó negru, Nina colorá i Nino garifu, vestía manchas brancas i negras.
Ino era mu enrea, l'encantava el bulleu, echava el día correteandu entre anzinas, robris i castañus, lambuzeandu billotas, hozicandu, bicheandu i arrebuscandu caracolis, lombrizis, trufas, revolcandu-si nel barreaeru i tocandu la çambomba.
Nina era mu rechuplosa, la gustava d'estal siempri bien peripuesta, conas pezuñas repolías, el hozicu reluzienti i las orejas escachapás, passava el día arriscandu-si, enguapandu-si en poças i charcas, i tocandu la almónica.
A trocu, Nino era tolo contrariu, gustava de diquelal la naturaleza, vestigal yervas curativas, deprendel cosas nuevas, esprimental con hongus i assín, echava el tiempu palrandu con otrus animalis.
Un día Nino se topó con Alí i Alina, dos primus suyus, rayaus i mu lambrinus, que vivían eno altu la sierra,  éstus le dixun que una lobá les avían atacau, i que devían de tenel cudiau.
Nino convidó alos sus primus a vivil con él quantis que huera compuestu la su casa, palró conos sus ermanus i les dixu que devían entangarillal viviendas tamién pa cudial-si delos lobus.
Ino decidió d'entangal un choçu de paja, Nina una guarrapera de leña i Nino una çahurda de piera.
Passau un tiempu un lobu s'acercó al choçu.
-Pum, pum
–llamó ala puerta-.
-Quién es?
-preguntó Ino-.
-Só el lobu, ei veníu a preval los tus jamoninus.
-Es que tovía só mu chiqueninu, tengu de comel más billotas pa ponel quilus.
Passa endrentu unus mesis que pesi angunas arrobas más
–contestó Ino-.
El lobu no le hizu assuntu i prencipió a assopral i assopral de mó que arrumbó el chisqueru de paja.
Ino pescó a correl pola trasera i atrochandu por una verea aportó ancá Nina, ondi encontró reselvu.
Passau un tiempu el lobu aballó pala guarrapera de Nina.
-Pum, pum
–llamó ala puerta-
-Quién es?
-preguntó Nina-
-Só el lobu, ei veníu a preval las tus paletinas.
-Passa en unus mesis que estamus tovía de montanera i tenemus de ponel angunas libras más
–respondió Nina-
El lobu no la echó cuenta i prencipió a assoplal i a assoplal de má que farrungó l'istalachi de leña.
Nina i Ino salierun harreandu pola trasera i s'allegarun ancá'l su ermanu Nino, ondi tuvun achegu.
Passaus unus mesis el lobu llamó ala puerta dela çahurda de piera ondi vivían tolos cochinus juntus.
-Pum, pum.
–llamó ala puerta-
-Quién es?
–preguntó Nino-.
-Só el lobu, ei veníu a comel-vus enterus que ya deveis d'estal cevonis i gordus.
En estu que Alí i Alina, los primus, abrierun la puerta i le dixun al lobu: passa pa-drentu.
El lobu, susprendíu del conviti, echó una guipaína pola gatera i no s'arrochó a entral dá que Alí i Alina le repecharun conos sus grandis colmillus.
Unu era javalín i la otra javalina, de mó que el lobu no tuvu más tutía que bufal i ressopral mentris salía ahuyendu.
I colorín, colorau, esti cuentu s'acabau.
Moraleja: Esti cuentu palra d'eshuerçu, de solidaridá entre razas destintas i calavoración d'entre la familia.
Baseau nel cuentu: Los tres guarrinus.
